<plain_text><page sequence="1">מרשה - תליוני זכוכית בדמות ראש אדם עמוס קלונר ורות א' ג'קסון במהלך השנים האחרונות נתגלו בחפירות העיר התחתית של מרשה, הנערכות מטעם רשות העתיקות, בראשותו של ע' קלונר, חמישה תליוני זכוכית בדמות ראש אדם (כ־2.5 ס"מ אורך): ארבעה תליונים נמצאו במערכות התת־קרקעיות 75 (ר' חדשות ארכיאולוגיות צה:68, צו:33), 84 (ר' חדשות ארכיאולוגיות קא־קב:104-103) ו־28ג, ותליון אחד — בבית מגורים בשטח 61 (ר' חדשות ארכיאולוגיות קא־קב: 103-104, קה:151-153). עיבוד החומר נעשה על ידי ר"א ג'קסון. סייעו מ, שפאר (ייעוץ מדעי) וק' עמית (צילום). התליונים נעשו בשתי שיטות ייצור: (א) עיצוב על גבי מוט מתכת — שיטה שבה מלופפת הזכוכית סביב גרעין של חומר מבודד — עיצוב בדפוס, ולבסוף הוספת הפרטים בנפרד; (ב) עיצוב בדפוס דו־צדי על גבי מוט. שרידים של לולאות בראשי התליונים מעידים כי הם שימשו במחרוזות. שיטת הייצור הראשונה שימשה בארבעה מהתליונים (של נשים? לוח צבע), העשויים בחלקם מזכוכית אטומה ובחלקם מזכוכית מעבירה אור, בצבעים כחול או צהוב; הפרטים המוספים נעשו מזכוכית בצבעים כחול, צהוב, אדום ולבן. תליונים אלה (טיפוס Alih של ו' טאטון־ בראון), שזמנם המאות הג'-הב' לפסה"נ, לא היו מוכרים עד כה ממכלולים ארכיאולוגיים בארץ, למרות שנמצאו בארץ טיפוסים קדומים של תליונים בדמות ראש אדם (המאות הו'-הד' לפסה"נ). מקבילות לתליונים ממרשה נמצאו במכלולים בני המאות הג'-הב' לפסה"נ בקרתגו, בקפריסין ובלבאנט, ונראה כי הם נוצרו באגן המזרחי של הים התיכון. התליון החמישי (עטיפה אחורית) עשוי בדפוס מזכוכית מעבירה אור שצבעה כחול קובאלט, ושני צדיו מעוצבים כראש של אישה בעלת תסרוקת בסגנון מצרי. ייתכן כי התליון יובא מאלכסנדריה, שם פעלה בתקופה ההלניסטית תעשייה לייצור כלי פאר מזכוכית.</page></plain_text>